# Klinische studies

## Wat zijn de fasen van een klinische studie?

Klinische studies worden uitgevoerd in verschillende stappen die we fasen noemen. In elke fase willen we nieuwe informatie over de behandeling en de effecten hiervan te weten komen. De verschillende fasen worden aan u als patiënt voorgesteld afhankelijk van uw conditie, het type en stadium van uw kanker. Elke nieuwe fase is afhankelijk van informatie uit een eerdere fase en vloeit hieruit voort.

##### Fase I
Een nieuwe behandeling wordt gegeven aan een kleine groep patiënten om de veilige hoeveelheid (dosering) van een nieuw geneesmiddel of een nieuw te gebruiken behandelmethode te bepalen. Dit wordt stapsgewijs onderzocht. Eerst wordt een kleine hoeveelheid (dosis) van het medicijn of de bestraling toegediend. De onderzoekers gaan na of er bijwerkingen optreden en of de patiënten deze bijwerkingen verdragen. Blijkt dit het geval, dan wordt bij een nieuw groepje patiënten een iets hogere dosering onderzocht. Dit gebeurt steeds opnieuw, totdat de hoogst mogelijke dosering is gevonden waarbij de bijwerkingen aanvaardbaar zijn.

##### Fase II
De tweede stap is om na te gaan of een nieuwe behandeling of een nieuwe combinatie van behandelingen bij een bepaalde soort kanker ook echt werkt tegen de ziekte. Vaak geeft het eerdere onderzoek al aanwijzingen bij welke soorten kanker een behandeling mogelijk werkt. Voor elke soort kanker waarvoor men een nieuwe behandeling wilt gebruiken, wordt een aparte fase II studie uitgevoerd.

##### Fase III
Als uit fase I en II blijkt dat de nieuwe behandeling werkt en er geen onacceptabele bijwerkingen zijn opgemerkt wordt in de 3e stap een standaardbehandeling of een nep-behandeling (placebo ) vergeleken met de nieuwe behandeling of nieuwe combinatie van behandelingen. Twee grote groepen patiënten met een bepaalde soort kanker (en andere kenmerken) worden met elkaar vergeleken. De ene groep krijgt de standaardbehandeling, de andere groep krijgt de mogelijke nieuwe behandeling. Het verdelen over de groepen gebeurd door middel van loting ook wel randomisatie genoemd. Als ook nu blijkt dat de nieuwe behandeling werkzaam is en er geen onacceptabele bijwerkingen optreden kan deze nieuwe behandeling geregistreerd worden als standaardbehandeling.

##### Fase IV
In deze laatste stap, na registratie van de nieuwe behandeling, wordt gekeken naar de veiligheid en effectiviteit van de nieuwe behandeling op lange termijn. Er kan ook gekeken worden naar de kosten en opbrengsten van een nieuwe behandeling voor de maatschappij.



## Hoe werkt een loting (randomisatie)?

Om in fase III studies beide groepen goed met elkaar te kunnen vergelijken en zo een betrouwbaar antwoord te geven op de vraag welke behandeling de beste resultaten biedt, bepaalt een lotingssysteem (randomisatie) welke deelnemer in welke groep terechtkomt. 
Een deel van de patiënten die deelneemt krijgt de standaardbehandeling, het andere deel van de patiënten krijgt de nieuwe behandeling. De verdeling van de groepen is per klinische trial verschillend. Wie welke behandeling zal ondergaan, wordt bepaald door toeval. Denk hierbij bijvoorbeeld aan het opgooien van een munt: kop of munt. Meestal gebeurd het randomiseren door gebruik te maken van speciale software.   

![image](https://user-images.githubusercontent.com/83635539/119348107-b9058980-bc9c-11eb-979b-151556fb49a2.png)
 
Wat u moet weten over het loten:
- een “gerandomiseerd gecontroleerd onderzoek” wordt wereldwijd beschouwd als gouden standaard om nieuwe behandelingen te onderzoeken;
- Door het willekeurig verdelen van patiënten over beide groepen worden de verschillende groepen deelnemers zo gelijk mogelijk gehouden met één uitzondering: de nieuwe behandeling. Alle andere factoren die de behandeling zouden kunnen beïnvloeden over beide groepen verdeelt. 
- De extra onderzoeken en/of controles zijn gelijk voor de standaardbehandeling én de nieuwe behandeling. 
- Het kan zijn dat u nog niet weet welke behandeling u gaat krijgen (standaard of nieuwe) als dit geldt voor de klinische studie waaraan u gaat deelnemen wordt u dit vooraf verteld.
- Daarnaast wordt de uitslag van de randomisatie niet altijd aan deelnemer en/of arts verteld. Dit wordt single blind/double blind genoemd. Dit houd in dat zowel de proefpersoon en/of de arts gedurende het onderzoek geen kennis heeft over wie bij welke groep behoord, hierdoor is er geen invloed van eventuele verwachtingen van proefpersoon en/of arts.


## Word ik beschermd als ik deelneem aan een klinische studie?

Als u deelneemt aan een klinische studie zijn er vooraf maatregelen genomen die u zoveel mogelijk beschermen. Zo moeten de onderzoek medewerkers die betrokken zijn bij uw behandeling, zich houden aan een vooraf opgesteld protocol (onderzoeksplan) waarin het doel en de procedures van de klinische studie zijn beschreven. Dit protocol is beoordeeld en goedgekeurd door de Medisch Ethische Toetsingscommissie. Deze commissie heeft dit protocol met name beoordeeld op het beschermen van de rechten, de veiligheid en het welzijn van u als deelnemer aan de klinische studie.


